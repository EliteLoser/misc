Opprinnelig postet søndag 23.05.2021. Uredigert siden opprinnelig postet. Det er noen greier som går helt tilbake til de mest kritiske 5-6 første årene også, det får ev. bli post 2. Det går kort ut på at jeg sto alene og ventet bak døra på at mamma skulle komme hjem fra deltidsjobb, istedenfor å gå i barnehage, redd og engstelig. Da jeg hørte skrittene hennes nærme seg døra, løp jeg inn på kjøkkenet eller opp i andre etasje og lot som om jeg hadde drevet med noe. Foreldrene mine visste aldri noe siden jeg skjulte det. Det må ha vært en sårbar periode siden jeg var så ung, men minnene er såpass sterke. Får teste EMDR på det og se om jeg er mottakelig for behandlingsformen. Flere traumer må håndteres også. 2-3 store.

# Facebook post now shared with the rest of the world...

Det er ikke verdens mental helse-dag, men jeg så første episode på Apple TV i går av serien med Oprah Winfrey og Prins Harry i England, "The Me You Can't See", og føler for å dele noen ord.

De sa at mange sier, stigmatiserende, "hva er galt med deg?", mens det mer relevante spørsmålet egentlig er "hva har skjedd med deg?". For det er ikke uten årsak folk sliter, som regel.

Mine tenår ble tilbragt i mørke nettfora, en overskrift jeg så i DN forleden, og vi er i samme båt der. Han var visst smartere enn meg, for ungpjokken på 20 eller så var ute av det. Han sa "tonen var alltid hatefull". Det stemmer, det var en verden av ulver og forferdelig atferd og sosiale regler folk som er vant til Facebook ville blitt sjokkert over (men Reddit-brukere ville følt seg mer hjemme...?). Da folk flest byttet over til Facebook for rundt 20 år siden nå, så forble jeg i de mørke nettforaene, og her ble jeg til jeg var 39 år gammel, i 2017. Dere kan se at det er da min aktivitet på Facebook begynner. Det tok (for lang) tid, og er en av de store avgjørelsene i mitt liv. Helt kritisk.

Så før dere dømmer meg for mye, vit at jeg har blitt utsatt for mobbing og hat både blant "venner" online (hah! ikke egentlig venner) og kolleger og andre ansatte på jobb da jeg var synlig syk pga. en komplisert psykosomatisk lidelse som gir tics under visse omstendigheter. Samme situasjon til to forskjellige tidspunkter kan gi tics den ene gangen og ikke den andre, forresten.

Dette hatet og mobbingen ble min realitet i 25 år av mitt liv, inkludert de sårbare tenårene. Jeg _kjenner_ bare til hat og misbruk, jeg vet ikke hvordan det er å ha venner, jeg lærte meg aldri å mestre hvordan man har venner på en "normal" måte. Jeg fikk ikke min sosiale utvikling i tenårene, den ble ødelagt, og så fortsatte det i utrolige 20 år før jeg "våknet" i 2017.

Faktisk stagnerte min sosiale utvikling helt på videregående, og kanskje egentlig allerede på ungdomsskolen, da jeg gikk fra "størst på barneskolen" til "minst på ungdomsskolen". Husker at folk løftet meg opp og holdt meg over hodet sitt og andre småtraumatiske hendelser. Følte meg stort sett redd dagen lang, selv om jeg hadde en tøff fasade. Verden er søren meg brutal når jeg tenker på skoletida. På videregående skole da internett begynte å bre om seg og jeg kom inn på "feil steder" fortsatte det mentale forfallet.

I ettertid skjønner jeg nå når jeg tenker tilbake på utsagn fra venner jeg hadde litt kontakt med i 20-årene at de da hadde begynt å "finne seg selv", de hadde begynt å bygge en identitet og å finne en rolle i samfunnet. Dette skjer først i disse dager med meg, 20 år senere. Det er vondt å tenke på.

Foruten dette var det noen "kompliserte" seksuelle relasjoner til en voksen kvinne involvert, helt ned i 11-års alder for meg, det er også med i blandingen som skaper en komplisert mental hverdag. Det har tatt tid å akseptere at jeg overhodet har en seksualitet.

Hacking utsettes jeg for ennå, med forsiktig tro på noe bedring siden 2018 da det stormet som verst. Gitt hvor forsiktig jeg er, kan jeg ikke forklare det selv, men jeg ser at det pågår. Selv om noe av det viser seg å være harmløst eller å ha naturlige forklaringer senere, så gjenstår en så formidabel mengde avvik at det ikke kan være tvil. Så lenge ingen sletter bevisene mine, tror jeg at det hadde holdt i rettslig sammenheng for å bevise at tukling med mitt digitale utstyr har funnet sted for å si det sånn (for å si det mildt)..

Alt dette bidrar til en svært tung hverdag mye av tiden. Humøret svinger voldsomt og temperamentet mitt er litt for ofte ute av kontroll. Meditasjon har hjulpet meg enormt, men det er en så formidabel byrde på mine skuldre at det tar tid. Jeg jobber med saken, som mange andre. Det var godt å se andre med problemer i "The Me You Can't See" på Apple TV. Jeg kunne forholde meg til det selv om deres symptomer ikke nødvendigvis overlapper med mine. Det ble noen tårer underveis.

Som de sa, vil ikke folk nøle med å si at deres barn har fått kreft eller en annen somatisk lidelse, mens hvis ungen sliter med depresjon eller tvangstanker, skal det liksom hysjes ned. Norge er kanskje litt lenger fremme med åpenhet enn andre land, men ikke mye. Det er litt snodig siden trolig 80 % av befolkningen, eller noe, bare er ett familiemedlem unna noen som sliter med enten traumer/PTSD, angst, depresjon, tvangstanker eller lignende. 

Hvorfor er det så hemmelig med mentale problemer? Det er jo dønn normalt. "Alle" kjenner noen som sliter.

Anbefaler å se på "The Me You Can't See" om du har et åpent sinn, eller for den saks skyld om du ikke har det, kanskje enda mer relevant da. Det kan være lærerikt.

Jeg har dessverre praktisert "invertert/omvendt/motsatt mindfulness" siden tenårene. Tar tid å snu det... Prøver mitt beste.

Fortsatt god langhelg.
